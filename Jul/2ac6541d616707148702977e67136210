KUKHALWA ngesihluku sokuhlukunyezwa kwabantu asebegugile, uMnyango wokuThuthukiswa koMphakathi KwaZulu-Natal usuveze ukuthi uzophinde uvulele icala bonke abeba imali yogogo nomkhulu yempesheni. Lokhu kuvezwe uNkk Nonhlanhla Khoza onguNgqongqoshe womnyango ngemuva kwesigameko sokuhlukunyezwa kukagogo waseLindelani. Kubikwa ukuthi uNks Sizakele Siziba (76), ubehlukunyezwa umzukulu wakhe, emphuca nemali yempesheni. USiziba ubesehlale evelalwe endlini imini nobusuku, engasayi ngisho nasemtholampilo yize engumuntu kadokotela. Kwenye inkathi engakutholi nokudla, kuze kungenelele omakhelwane uma bemuzwa esekhala kuyo le ndlu abevalelwa kuyo. Kuphinde kwavela ukuthi uSiziba ebengumuntu ongaboni kahle emehlweni, isimo saba sibi kakhulu ngemuva kokuthi umzukulu wakhe emkhohlise ngokuthi i-sanitiser umuthi wamehlo. UKhoza uthe konke lokhu kutshengisa ubulwane obungachazeki. Uthe umnyango awukulindele ukuthi abantu abagugile bengahlukunyezwa izingane zabo. “Kuyadumaza ukuthi sekuze kwenzeka into efana na le ekubeni sihlale sibakhuthaza abantu ukuba bexhumane nathi uma bengakwazi ukunakekela ogogo nomkhulu,” kusho uKhoza. Ngemuva kokwazi ngosizi lukaSiziba, uKhoza uthumele ithimba losonhlalakahle ukuyohlola isimo. Banele bangabona ukuthi akahleli kahle bamtholela indawo ekhaya labadala lapho azothola khona ukwelulekwa ngokomqondo. “Ukususwa kwakhe ekhaya akwanele, sifuna ukwazi ukuthi ubani obedla imali yakhe yempesheni. Lesi sibonelelo esokuhlenga abantu abadala endlaleni. Kuyicala ukuthi kube nomuntu othatha imali yabo engabe esabathengela abakudingayo,” kuqhuba uKhoza. Uveze ukuthi umnyango uzovulela umzukulu icala, besize uSizani ukuba ethole ikhadi elisha lakwaSassa. Uthe umnyango uyaphoxeka ngokuthi abantu abadala bahlukunyezwa ilabo okumele bebavikele ebungozini.