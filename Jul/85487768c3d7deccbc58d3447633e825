SEKUTSHALWE abezomthetho iKwaZulu-Natal yonke ngenhloso yokuqinisekisa ukuthi izakhamuzi nabamabhizinisi bayayilandela imigomo ebekiwe kaLevel 4, kubambisene uMnyango wokuThutha ukuPhepha nokuXhumana koMphakathi kanye noMnyango wokuThuthukiswa koMnotho ezokuVakasha nezeMvelo. Ongqongqoshe bale mnyango baveze kabanzi ngezinhlelo zabo ngenkathi behlola isimo ezindaweni ezehlukene eThekwini. Kuhlolwe amabhizinisi, izithuthi zomphakathi kanye nezindawo zomphakathi. Lokhu kuyingxenye yohlelo lukaNdunankulu lokulwa nokubhebhetheka kweCovid-19 kulesifundazwe. Uhlelo lugxile ezindaweni ezinezibalo eziningi zabahaqwe igciwane. UMnuz Ravi Pillay onguNgqongqoshe wokuThuthukiswa koMnotho ezokuVakasha nezeMvelo kanye noNks Peggy Nkonyeni wezokuThutha ukuPhepha nokuXhumana koMphakathi bebephelezelwe izikhulu zikaMasipala weTheku. Kwabanye abaseka lolu hlelo kukhona iDurban Tourism, Liquor Authority, abaseMnyangweni wezaseKhaya, aboMnyango wezabaSebenzi kanye namaphoyisa. Emva komkhankaso, izikhulu zikahulumeni ziveze ukuthi zigculisekile ngendlela abantu abaziphethe ngayo, ikakhulukazi abanikazi bamabhizinisi. UPillay uthe lo mkhankaso uhlelelwe ukufundisa uphinde uqinisekise ukuthi imigomo iyalandelwa. Uthe kuzophinde kuhlolwe namabhizinisi okwake kwatholakala ukuthi ephula imigomo. Uthe abakubheke kakhulu ukuthengiswa kotshwala ngokungemthetho nokwephulwa kwemigomo yamalayisensi wamabhizinisi. Kuphinde kwaba nezivimbamgwaqo, kwahlolwa izimoto ezingu-180. Kutholwe abashayeli abangu-27 abaphule imithetho yomgwaqo, kubo okubalwa abashayela izimoto ezingenawo amalayisensi, abebeshayela bengawaphethe amalayisensi kanye nabebeshayela izimoto ezingekho esimeni sokuba semgwaqeni. UNkonyeni uthe lokhu kuhlose ukuqinisekisa ukuthi nabashayeli bayayilandela imigomo yomvalelandlini, ikakhulukazi abathutha umphakathi. Uthe lokhu sekuzoba inhlalayenza, kubhekwe nasemarenki amatekisi nawamabhasi njengoba abaningi kulindeleke ukuthi bangase bevakashele kwezinye izindawo. “Sitshengisa ukuthi uhulumeni ukukhathalele kangakanani ukugcinwa kwezakhamuzi zaKwaZulu-Natal ziphephile. Kusemqoka ukuthi sikhumbuze abantu ngokubaluleka kokuhlonishwa kwemigomo ebekiwe. Kuyasijabulisa ukubona ukuthi izakhamuzi zisenza kahle, kutshengisa ukuthi zibambisene nohulumeni,” kusho uNkonyeni.