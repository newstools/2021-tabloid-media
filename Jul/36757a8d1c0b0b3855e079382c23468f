UBONGA ukwesekwa abalandeli bakhe umculi ofike kwazwakala endimeni yomculo, nakuba ebese ekulo mkhakha isikhathi eside eyingxenye yeDbn Nyts kodwa ugqame kakhulu ngenkathi esenquma ukuqopha eyedwa. UCebolenkosi Ngcobo owaziwa ngoCebo usanda kwethula ingoma yakhe entsha esihloko sithi “Yilabantwana” apike kuyo uDj Farmer. Uthi ebengeke afinyelele kuleli zinga asekulo ukube ebengasekwa abantu abathakasela umculo wakhe. Uthi usebona ikusasa eliqhakazile. Le ngoma asanda kuyikhipha ingeyesithathu ezingomeni zakhe, waqala ngesihloko sithi “Lova Gijima”, walandela ngesihloko sithi “Tatazela” kuyo ayepike khona uDj Clock, KaygeeDaking kanye noBizizi. Zombili lezi zingoma zaphuma ngonyaka owedlule. “Ngiyabathembisa abalandeli bami ukuthi le ngoma esanda kuphuma ngeke ibaphoxe. Ixube ama-piano nekwaito. Bonke abathandi bomnandi bazoyithokozela kakhulu, isiqalile ukudlala emisakazweni nakumabonakude. Iyatholakala nasezitolo zomculo,” kusho uCebo. UCebo (35) ongowokuzalwa KwaMashu, waqala ukudansela uDj Clock noDj Cleo kusukela ngo-2011 kuya ku-2013, wabe esejoyina iDbn Nyts kusukela ngo-2013 kuya ku-2019 nokuyilapho anquma khona ukuba eqale ukuqopha yedwa. Echaza ngendlela aseyihambile emculweni, uthe konke asekufezile kungenxa yokwesekwa umndeni kanye nabalandeli bakhe. Ubonge kuNkulunkulu ngekhono, wathi wayenesifiso sokuba umculi odla ubhedu kusukela ebuncaneni bakhe. “Ngakhula ngithanda umculo nokudansa njengawo wonke umfana waselokishini. Kuyangijabulisa ukuthi seziyabonakala izithelo zokubekezela nokungalilahli ithemba, kanye nokuzimisela kwami.,” kusho uCebo. Uthe unesifiso sokuthi ngelinye ilanga naye ebe nenkampani yokuqopha. Okwamanje usaqopha ngaphansi kweCharlie Sound. “Ngisebenzisana kahle kakhulu nethimba engibambisene nalo. Ilona elenza kube lula ukukhipha izingoma ezishisayo,” kusho uCebo