ABAHOLI bezenkolo sebezwakalise ukukhathazeka ngomthethosivivinywa woMnyango wezokubuLungiswa ophathelene nodaba lokulingana nokubandlulula, iPedupa Amendment Bill, umnqamulajuqu wawo obungoLwesithathu, Juni 30. Ngokusho kwabaholi bezenkolo lomthetho ohlongozwayo kokunye ubalula uzochitha okushiwo yibhayibheli uphinde uvale ibhaybheli sekunomthetho ngoba kuzobe sekumthetho ovuma lokho, ngoba bezothi lencwadi okuyibhalibheli ligqugquzela izondo nokubandlululana alingasetshenziswa uma uphumelele ekutheni uphasiswe. Bathi ngokwalomthetho sivivinywa lokhu kusho ukuthi kungashunyayelwa ngabantu abathandana nobulili obufanayo, ngoba bayazicwasa, bangashumayeli ngokuhushulwa kwezingane, ukudayisa ngomzimba, bathi ezokulingana zisho ukuthi owesifazane angaganwa amadoda eqile kweyodwa. Baqhuba bathi lomthetho uphinde uthi, bangacwasani ngezinkolo besola ukuthi leli iqhinga lokulethwa kwenkolo yobusathane. Ephawula ngalomthetho ohlongozwayo uSolwazi ArchBishop TB Ngcobo uMengameli wenhlanano iGod’s Church Must Rise, uthe, “Singabaholi bezenkolo esikhathini samanje eNingizimu Afrika , kuphume iPedupa Amendment Bill, ephume ngoMeyi yazovalwa ngoJuni 12, kwasekuba nesicelo esisifakayo esiphuthumayo ngoba abaholi abaningi babengenalo ulwazi ngalomthetho sivivinywa”. Uthe kwabakhona ukwelulwa kwesikhathi esiphele ngoJuni 30 lapho lomthetho sivivinywa ubuzofuna uvo lwabo njengomphakathi. “Sithe thina uma siwubuka ukuthi uzogquguzela ukulingana, nokuvikeleka nokuthi singacwasani. Ezenkolo ziyalimala kulomthetho. Okokuqala ake siqale la abaholi laba esingathi abebala elinsundu abanazo izinkundla zokuxhumana. Ikakhulukazi amabandla amaningi aphethwe ngomkhulu abangakwazi ukuchazelwa ngezinto ezithinta amabandla abo,”kusho uSol. Ngcobo. “Okwesibili isikhathi sincane kakhulu esisinikezwe sona kuLockdown, ukuze sikwazi ukuhlolisisa ngoba ngokomthetho I-green paper ithi umuntu noma abantu akubekhona izigcawu lapho abantu bezoxoxisana ngomthetho othinta bona. Akube khona nodaba lokusetshenziswa kolimi. Isikhathi esiningi yonke into ethinta umthetho waseNingizimu Afrika, kodwa thina bantu abamnyama esiyiningi asilinikwa ithuba lokuba ichazwe ngokwezilimi zethu nangesizulu ukuze abantu bangafiki lapho bezophula khona umthetho ngokungazi,”kuqhuba uSol. Ngcobo. “Njengamanje sifika la lomthetho uthi uzogcizelela ukulingana, thina ke ngokwebhayibheli leli esilifundayo uyasilimaza ngoba ibhayibheli likubeka kucace ukuthi angeke owesilisa aganane nowesilisa, kodwa ngokwebhayibheli, kodwa ngokomthetho lo ozophasa kuwukubandlulula abantu, futhi ubukeka uzoba nenzondo ngabanye abantu,”usho kanje. “Ukuhushulwa kwezisu nokudayisa umzimba, zonke lezi zinto engizibalayo ngokokucwasa nokwehlisa isithunzi azivumelekile ukuthi sikhulume ngazo emabandleni. Uqhubeke uthi nowesifazane usengakwazi ukuthi athathe isithembu. Manje usuya buya (unguMfundisi) uzokuma epulipiti noma uzohlanganisa abantu emshadweni sekufanele uzobachazela ukuthi indoda yini. Lokho kokudwa kuphambene nalomthetho ozophasa njengoba usunomnqamula juqu wangoLwesithathu,”kuqhuba uSol Ngcobo. “Kusho ukuthi zonke lezi zinto uma sizibuka njengabaphathi bamabandla siyabona ukuthi uma singasukumi sith cha kulomthetho sizoba nenkinga ukuthi uma usungumthetho. Sizokhumbula ukuthi kuqala uma ukhulume kabi ngabantu abagananayo ubuthathwa uyise kwikhomishini yamalungelo, kanti manje uma usuwumthetho amaphoyisa azofika azokubamba ngaso leso sikhathi. Lokhu kusho ukuthi ukukhululeka ngokwezenkolo kusengcupheni njengamanje,”uqhube kanje. “Mina ngimele inkolo yobuKhristu, ekholelwa ekutheni umuntu ukuze akholwe, kumele kushunyayelwe inkinga ke kithina esishumayelayo sithini kukhona umthetho ovumela ukuthi asingabandlululani. Okufanele sikuqaphele ukuthi thina asikushumayeli ukubandlulula silawulwa yibhayibheli okuyilona elithi akuvumelekile ukuthi abantu bobulili obubodwa baganane. Manje uma sekufika umuntu ozothi usashumayela, kube khona oqopha ividiyo bese wena uyaboshwa ngoba ushumayele okuphambene nalomthetho ohlongozwayo,”uqhubeke kanje. Ephawula mayelana nalama mashi abawahlongozayo , uthe abasho ukuthi bazomashela uhulumeni, kodwa bathi bafuna ukumashela ukuthi lomthetho angawuphasisi ngeLockdown futhi aqale abanikeze impendulo ebachazelayo ukuthi lemithetho isho ukuthini afuna ukuthi iphasiswe eNingizimu Afrika ngoba uma uphambene nenkolo abayikholwayo kuzoba nenkinga phakathi kwabo noHulumeni waseNingizimu Afrika. Uqhube wathi, okunye futhi uma benenkinga noHulumeni njalo kungena amaphoyisa, wathi ngesikhathi kuneLockdown kwenzekile, abefundisi behlaselwa ngamaphoyisa namasosha. Uthe yonke lento eqhamuka manje ibabuyisela kulento abaphuma kuyo. “Njengamanje inkolo yethu isengcupheni asisakwazi ukukhuluma ngayo sikhululeke. Asikwazi ukuthi lento uma esiza la eNingizimu Afrika siyibukele phansi ngoba izosishaya, njengoba kwenzeka emazweni anjengoKhuriya. Sizogcina thina sesiya emasontweni singakwazi ukukhuluma ngento eshiwo yibhayibheli. Nokufunda ngeke ukwazi ukufunda into eshiwo yibhayibheli ekubeni umthetho ungahambisana nento yokwehlisa isithunzi,”kuqhuba uSol. Ngcobo. Uphethe ngokuthi, “Ukuze izwi Lethu lifike ephalamende besifuna ukuhlela amamashi anokuthula. Okokuqala uhulumeni uvale amasonto ezindaweni eziyizikole, okwesibili kukhona okuvele ku twitter la khona uNgqongqoshe wezokuThuthukiswa koMphakathi ekhuluma ngokuvala amasonto awu-100 000. Manje lezi zinto esilokhu sizicaphuna ziyakuveza kamhlophe ukuthi ekugcineni kosuku ibandla kufika lapho elingazokwazi ukusebenza khona. Yingakho nathi kufanele sisebenzise umthetho sisekelo wethu wamalungelo ukuthi kuloluhlaka oluhlongozwayo sikwazi ukufundisa abantu bethu ngamalungelo abo ngezilimi zabo ukuze bakwazi ukuvikela ilungelo labo lenkolo”. Besifuna kuwo wonke amaphrovinsi angu-9 simashe siye ezinkantolo ezinkulu ngoba yilapho khona lomthetho uphuma khona eMnyangweni wezoMthetho, njengalapha eThekwini sizimisele ngokuthi sihambe siye eNkantolo eNkulu sifike sisliye khona uhlaka lwezikhalo olushoyo ukuthi thina njengamanje aseneme futhi sijabule ngalemithetho eshaywayo  kungaxhunyanwanga nathi, futhi ngokomthetho waloluhlaka kuthiwa kufanele kwenziwe inhlolovo manje uma usuthatha inhlolovo uyenza uhlaka oluzungeza enkundleni zokuxhumana uthini ngalaba bantu abadala abaphethe amasonto. Ungathola ukuthi bangamaphesente angu-10 kuphela abangaqonda ngalolu hlaka lomthetho sivivinywa,”uyigoqe kanje inkulumo yakhe.