BASALINDELE izimpendulo ngokwenzeka eNkantolo yaselokishini eMpumalanga, Hammarsdale, entshonalanga yeTheku mayelana nokudedelwa kwabasolwa ngokubulala nokudlwengula phezu kokuba bekhona okuthiwa bangofakazi abaqandula ikhanda. Ngeledlule amalungu omphakathi ngokuhlanganyela noPhiko lwabesifazane be-ANC, i-ANC Womenâ€™s League nezinhlangano ezidlelana ne-ANC abhikishe aqonda eNkantolo yeMantshi kuleli lokishi eyofuna izizathu ezicacile zabadedelwa ngamacala aphathelene nokudlwengula kanye nokubulala. Lemashi ebiholwa nguMengameli we-ANCWL, uNks Bathabile Dlamini ibilandela isehlakalo sokudlungulwa kwaphinde kwabulawa intombazane eneminyaka engu-14 ubudala, ngesonto eledlule. Ukukhishwa ngebheyili komsolwa ecaleni lokubulawa ngesihluku kukaSbahle Luyanda Ndlela (14) yikhona okubonakala kususe intukuthelo emphakathini ekubeni bekuvele kunezikhalo eziningi mayelana nokusebenza kwezomthetho kulendawo. USibahle kuthiwa wadlwengulwa, wabulawa okusolwa obeyisoka likanina emasontweni amabili edlule. Umphakathi ulindele ukuthola impendulo kuNgqongqoshe womnyango wezobulungiswa uMnuz Ronald Lamula mayalana negxathu eselihanjiwe ngosungulwa kophenyo ngokusebenza kwalenkantolo njengoba kwahanjiswa uhlu kwezikhalo ngoJuni 18. Ngokohlu lwezikhalo umphakathi ufuna uPhiko Lwezokushushiswa koMphakathi, iNational Prosecuting Authority namaphoyisa bacacise ngokukhishwa kukamsolwa ecaleni lokubulawa kukaSbahle, uphenyo ngekuchaza ngokuthi iNkantolo yeMantshi yaseHammarsdale, iyehluleka ukushushisa abasolwa kanye nokuziphatha kwezimantshi nomshushisi endaweni. ULuyanda kuthiwa wadlwengulwa waklinywa phambi kwezingane zakubo. Owayeyisoka likanina waboshwa, wagcinwa izinsuku ezimbalwa, futhi kamuva wadedelwa.