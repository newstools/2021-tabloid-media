KUSAKHALWA ngokushoda kwabantu besilisa abazoba izithombe ezinhle emphakathini, kubikwa ukuthi abafana abahlukumeza abanye abantwana namadoda agcine esehlukumeza abantu besifazane kungenxa yokuthi akekho owabafundisa ngendlela efanele yokuziphatha. Lokhu kuvele kwisigcawu sakamuva sokudodisa izingane zabafana ebesisendaweni yezobuciko iBat Centre muva nje. Besihlelwe iThanda Mbeje Foundation, kuso kwabhekwa izinkinga ezikhungethe izingane zabafana ezineminyaka ephakathi kwengu-14 kuya kwengu-21. Lokhu kwenziwe ngenhloso yokukhuthaza ukuba abaholi besilisa befundise amadoda angomuso ngezimiso zobudoda obuqotho, bazi nangesikompilo kanjalo nendlela yokuphilisana nabantu besifazane. Izingane zabafana ziphinde zakhuthazwa ngokubaluleka kokuziphatha kahle nokungadudani ngezinto ezimbi. Kwizikhulumi bekukhona uMnuz Lindokuhle Xulu okhulume ngobuholi obuqotho, uMnuz Brian Ntuli okhulume ngodlame lobulili, nabanye. Ubuhanjelwe abavela ebukhosini bakwaZulu nobamaThembu, eMnyangweni wezokuThuthukiswa koMphakathi wesifundazwe, abaholi be- ANCYL nabanye. Kubafana abebesithamele bekukhona nabaqhamuka ekhaya elinakekela izintandane. UXulu ukhuthaze abafana ukuba bebambisane. Uthe labo abangasenazihlobo kumele bengadikibali ngoba bonke abahlala nabo kuleli khaya sebeyafana nomndeni. Uphinde wakhala ngokushoda kwabaholi emphakathini. “Kusemqoka ukuthi abantu asebephumelele bebuyisele emphakathini ngokubamba iqhaza kokwenziwayo, izingane zibe nabantu ezizobukela kubo,” kusho uXulu. UNks Phakamile Mazibuko wePhakamile Mazibuko Foundation, ukhuthaze abafana ukuba beqinise emfundweni esikhundleni sokuthembela ebugebengwini. Uthe imfundo iyona kuphela enamandla okuguqula izimpilo zabantu, wathi nakuba imisebenzi iseyindlala kodwa ukuba nemfundo kungaphinde kukusize ekusunguleni ibhizinisi. UMsunguli wenhlangano ehlele isigcawu uNks Thanda Mbeje, uthe ukhethe ukwenza lokhu ngenhloso yokunika izingane zabafana ithuba lokukhuluma ngokuzindla ngaphakathi. Uthe eziningi aziziphathi ngendlela ngoba zehluleka ukubhekana nemizwa ngenxa yezimo ezike zahlangabezana nazo. “Kuningi okungaholela ekutheni ingane igcine iphenduka umdlwembe, kodwa akuzivezi isikanye. Kuqala kancane kancane, zikhule zinentukuthelo zigcine sezehluleka ukulawula imizwa yazo. Lokhu kuholela ekutheni abaningi begcine sebezinikele kwizidakamizwa ngoba bazama ukugqiba imizwa,” kusho uMbheje. Kwisigcawu bekukhona nomama abebephelezele izingane zabo zabafana. Baveze ukuthi bakhethe ukwenza lokhu ngoba bengafuni ukuthi izingane zabo zikhule zingazi kumele ziziphathe kanjani, zithole nethuba lokufunda ngezisazohlangabezana nakho. Yonke imigomo yeCovid-19 ilandeliwe.