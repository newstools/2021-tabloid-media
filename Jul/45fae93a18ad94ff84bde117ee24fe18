KUDONSWE ngendlebe abafundi basezikoleni ezehlukene zamabanga aphezulu eziseningizimu yeTheku ukuba bengalokothi bezibandakanye nezinto ezingalungile nezingona ikusasa labo ngenkathi kunomcimbi wokukhumbula intsha yango-1976 obubanjelwe enkundleni yezemdlalo yaseMnini. Izikhulumi zomcimbi kuzo okubalwa abaholi bomphakathi, abaholi babafundi, amakhansela kanye nezikhulu zikaMasipala weTheku, zibakhuthaze ukuba begxile kwezemfundo kwazise intsha ebikhunjulwa yayilwela ukuthi abantu abamnyama bethole imfundo ephucuzekile. IMeya yeTheku uKhansela Mxolisi Kaunda, uthe amaqhawe abekhunjulwa ayekubeke eqhulwini ukuthi kuphucuzeke impilo yabantu abamnyama. Ufanise intsha yango-1976 njengembewu eyatshalwa kwakhiqizeka izithelo eziyintsha yasenkathini yamanje, wathi abafundi akumele beyiphoxe ngokwenza kabi. “Asemaningi amathuba okuzithuthukisa ngemfundo ngenxa yezenzo zentsha yango-1976, wasebenziseni. Umasipala uxhasa abafundi ngemifundaze, sikhokhele izitshudeni imali yokubhalisa emanyuvesi, siphinde sivule amathuba emisebenzi yokuthola isipiliyoni. Konke lokhu ningasizakala kukho,” kusho uKaunda eluleka abafundi. UNks Jabu Shange owayengumfundi ngo-1976, uthe abafundi kumele bekujabulele ukuthi abasafundiswa ngolimi lwesiBhunu. Uthe lokhu yikho okwaholela ekutheni abantu abaningi abamnyama begcine beshiye phansi esikoleni ngoba babengakuzwa okufundiswayo. “Ningababukeli phansi abantu abadala ngoba bengafundile. Kungiphatha kabi ukwazi ukuthi salwa nohulumeni wobandlululo ukuthola amalungelo aholela ekutheni abantu abasha becwile otshwaleni, besebenzise nezidakamizwa. Kuwukubukela phansi umsebenzi wamaqhawe omzabalazo,” kusho uShange. Abafundi bathembise ukusebenzisa zonke izeluleko abazitholile kuzo okubalwa nokuthi uma sebefunde bagogoda bengayibalekeli imiphakathi abavela kuyo, kube yibo abafika noshintsho ngokusebenzisa ulwazi abaluthola ezikhungweni zemfundo ephakeme. UKaunda uphinde waveza ukuthi umasipala unezinhlelo ezehlukene zokuthuthukisa abantu abasha, ezihambisana nokwakhiwa kwezikhungo ezinobuchwepheshe ababudingayo. Uthe umasipala uphinde uqhube izinhlelo zokuthuthukiswa kwamakhono kubantu abasha. “Siyakholelwa ukuthi uma ufuna ukushintsha isimo somnotho kumele unike abantu abasha amakhono. Lawo makhono abalulekile ekutheni kuguquke izimpilo zabo zibe ngcono. Sizama ukulwa nobubha ngoba abantu abasha yibo abasele emuva kubantu abangasebenzi eThekwini,” kusho uKaunda.