UNGQONGQOSHE wezokuThuthukiswa koMphakathi kulesi sifundazwe, uNkk Nonhlanhla Khoza, isigxekile isenzo sowesilisa okuthiwa ubulale ngesihluku unkosikazi wakhe ngemuva kwengxabano. UNkk Khoza lokhu ukwenze ngesikhathi edlulisa amazwi enduduzo emndenini kaNkk Philisiwe Mvubu (46) okusolwa ukuthi ubulawe phambi kwengane yakhe ngemuva kokuxabana nomyeni wakhe eMkhazini, KwaMakhutha, eningizimu yeTheku ngempelasonto. Okhulumela amaphoyisa uCaptain Nqobile Gwala ukuqinisekisile ukuthi kuvulwe icala lokubulala esiteshini samaphoyisa KwaMakhutha. UCapt. Gwala, uthe kusolakala ukuthi lo wesifazane ugwazwe umsolwa owaziwayo ngesikhathi besemzini wabo eMkhazini, ngemuva kwengxabano yasekhaya. “Uthole amanxeba amaningi okugwazwa emzimbeni, watholwa eseshonile endaweni yesigameko, kodwa udaba lusaphenywa,”kusho uCapt. Gwala. UNkk Khoza uthe: “Kusolwa ukuthi lo mlisa usebenzise umshini wokugaya igrayinda ukusika isisulu sibe yizicucu wasishiya esizivalele ngaphakathi endlini.” Umshana wakhe uthole isidumbu sakhe silele echibini legazi. UKhoza usigxekile lesi sehlakalo, wathi kuyakhathaza ukubulawa kwabantu besifazane esifundazweni. “Kubuhlungu kakhulu ukuthi ingane kumele ibhekane nokuhlukumezeka okunje. Sizwelana kakhulu nomndeni ngalesi sikhathi esinzima futhi, njengoMnyango, sizowusekela ngazo zonke izindlela, ”kusho uNkk Khoza. Uthe ithimba labasebenzi bezenhlalakahle selithunyelwe ukuzosiza umndeni. “Abasebenzi bethu bezenhlalakahle bazosiza nengane ebone lesi sehlakalo esinesihluku. Sizoqinisekisa ukuthi ingane ithola ukwelulekwa ngokwengqondo ukuze ikwazi ukubhekana nalokho eyakubona futhi ikwazi ukuqhubeka nempilo yayo.” Umsolwa ugcine eboshiwe.