UMNYANGO wezeMpilo kulesi sifundazwe uthembisa ukuthi azikho iziguli ezizolinda isikhathi eside kolayini nokuthi awekho amafayela azolahleka esibhedlela esisanda kuvulwa iDr Pixley ka-Isaka Seme Memorial, KwaMashu, enyakatho yeTheku. Kuzokwenziwa ukuthi kulesi sibhedlela kuzosetshenziswa ubuchwepheshe kuphela ukugcina imininingwane yeziguli. Nakuba bengakaqashwa bonke abasebenzi abadingekayo kodwa isibhedlela sesiqalile ukuhlenga iziguli ezisuka kwezinye izikhungo. Lokhu kuvezwe uNkk Nomagugu Simelane-Zulu onguNgqongqoshe woMnyango ngenkathi ekade eyohlola isimo sesibhedlela. Uhlole lapho kubhaliselwa khona iziguli, igumbi labagula kakhulu kanye nabezimo ezibucayi. UNkk Simelane-Zulu uveze ukuthi lesi sibhedlela sesikulungele ukwamukela iziguli njengoba sinemibhede engu-500. Uthembise ukuthi umphakathi uzokwaziswa uma sesiqalile ukusebenza ngokugcwele ngoba kuhloswe ukuthi abantu bathole usizo lwezempilo eduzane. Muva nje kusanda kuvela ukuthi sekukhona olunye uhlobo lweCovid-19 oludlangile kulesifundazwe iDelta. USimelane-Zulu uthe lolu hlobu lusatholakala eThekwini, Harry Gwala, Zululand, Ugu, Ilembe naseKing Cetshwayo. Uthe uhulumeni awethukile kakhulu ngalo. “Sesisungule icebo lokubhekana nalolu hlobo. Samukele umbiko wosasayensi oveza ukuthi imigomo esiyisebenzisayo inamandla ukuledlula. Siphinde saziswa ukuthi umgomo unamathuba angu-89% wokuvikela kulo,” kusho ungqongqoshe. KwaZulu-Natal sebengaphezu kuka-350 00 abahaqwe uKhuvethe, balinganiselwa ku-750 abalutholayo nsuku zonke. Izibalo zisatshengisa ukwenyuka, kwenzeka kwizifunda ezingu-10 kwezingu-11 zesifundazwe. Nakuba zenyuka kodwa baningi abasindayo. USimelane-Zulu uveze ukuthi umnyango usuqashe abasebenzi abangu-15 000 ukusiza ezikhungweni zezempilo kubo okubalwa abahlengisazi nabasizi babo, abahlanzayo, odokotela abangongoti kanye nabaqoqa ulwazi. Uncome ukuzimisela kwabo bonke abasebenzi bezempilo, wathi basaqhubeka nakho nakuba isimo siqhubeka nokuba bucayi. Unxuse ukuba bengaphelelwa amandla, wathi okubaluleke kakhulu ukuthi bengabeki izimpilo zabo engozini. Okwamanje basalinganiselwa ku-900 abantu abalaliswe ezibhedlela ngenxa yezinkinga ezihlobene naleli gciwane, abasezikhungweni ezizimele nezikahulumeni. Bangaphezudlwana kuka-140 abasemagunjini wezimo ezibucayi. “Isifundazwe sinemibhede eyanele ukwamukela abantu. Sikhuthaza abantu ukuba belandele imigomo ebekiwe, ikakhulukazi ngokuthengiswa kotshwala. Kumele ucabange kabili ngaphambi kokwephula umgomo ngoba kunomphumela ongemuhle,” kusho uSimelane-Zulu. Uthe uMnyango uzosebenzisana noMnyango wezobuLungiswa kanye noPhiko lokuVikela nokuNqanda ubuGebengu ukuqinisekisa ukuthi imigomo ebekiwe iyalandelwa. Uthe seziqokiwe nezindawo ezixakile ngokungalandelwa kwemigomo. Uthembise ukuthi impilo izobuyela kwejwayelekile khona maduze ngemuva kokuphothulwa kohlelo lokugoma. Okwamanje bangaphezudlwana kuka-400 000 abasagomile KwaZulu-Natal. Kusetshenziswa izikhungo zokugoma ezingu-152.