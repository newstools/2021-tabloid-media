UKUQAQAMBA kwenhliziyo emphakathini ngezethembiso ezingafezwa ngemuva kokhetho noma ngabe olwasiphi isigaba iqembu, i-African Freedom Revolution (AFR) ithi izimisele ukukuqeda konke lokho uma abantu bangayinika ithuba lokwenza umsebenzi. Ucwaningo olwenziwe yileli qembu elingenasikhathi eside lasungulwa futhi elikholelwa embusweni wokuphathwa kwezwe olawulwa ngombono kaNkulunkulu luveza ukuthi ukuthi kunabantu osekuphele iminyaka engu-27 kwabanombuso wentando yeningi, kodwa abasaqaqanjelwa yizinhliziyo abanye asebaze baya kwagoqanyawo kungekho lutho abaluzuzayo. Abanye bakhala ngokuthi phezu kokuba kushintshwa ubuso bamakhansela kodwa kusagidwa ndawonye kwenziwa izethembiso ezingafezwa, lokhu okwenza abantu babonakale bemadolo nzima ukwethemba amaqembu avele eseke abanamalungu awo ake abanezikhundla njengesokuba ngamakhansela. Njengoba ngoLwesithathu bekulindeke ukuthi kube nokhetho lokuchibiyela kuMasipala waseThekwini ku-Ward 98 okuyindawo ehlanganisa izindawo ezakhele uMgababa namaphethelo ngokunjalo nakuMasipala waseDumbe ku-Ward 5, eThekwini leliqembu belifolose ngoMnuz Nkosetsha Wiseman Mshazi obuye abenguMgqugquzeli walo kuzwelonke. EDumbe belifolose ngoMnuz Nhlanhla Dube njengomunye osekhaleni lokulwela uguquko kulewadi. Ezinye zezinto eziseqhulwini ohlakeni lwezethembiso kubhekwe okhethweni lohulumeni baseKhaya luka-2021, ukuguquko nokubuyisa isithunzi sokusiza abantu, ukulungiswa kodaba lukagesi, amanzi nokunye okuningi. Ukubuyiswa kwezikaqedisizungu, nazo zonke ezemidlalo nezithinta intsha, ukulekelela abantwana nge-wif mahhala kanye nemifaniswano yesikole, ukubambisana nomphakathi, amathuba omsebenzi alanganayo, umuzi ngamunye ube nomsebenzi ongcono, imigwaqo engenelela ekuhlaleni kanye nezindlu zemixhaso. UMnuz Mshazi ongowokuzalwa eNtuzuma, wakhulela khona, kodwa osezinze eMgababa iqembu elifolose ngaye okhethweni lokuchibiyela ku-Ward 98 uthi ukuthi uyaluwina ukhetho noma kwenzekani kodwa bazalwa kuze kuvuvukale izikhwepha belwela imixhaso abantu abakhala ngayo, ugesi emigwaqeni, itiyela. “Thina njenge-AFR sizoqhamuka nokusiza abahlali ngezikhalo zezidingo zabo nokubasiza ngamathuba emisebenzi nohlelo luba bathole ama-ID labo asebegqigqe isikhathi eside eMnyangweni wezaseKhaya. Ngithi noma ngabe seludulile lolukhetho lokuchibiyela abantu baqhubeke nokuvotela inhlangano, i- AFR ngoba iza noshintsho emphakathini,”usho kanje. UMnuz Mshazi uqale ukuzihlanganisa nezombusazwe ngonyaka ka- 2000, ngoba ebona ukuthi kuyadingeka ukuba abe sohlwini naye labavotayo. “Ngaqala lapho ukuba sothandweni lwezombusazwe.kwaba ngithola nanti iqembu eli-green (eliluhlaza okotshani) elangiphatha kahle kwamina ngabona ushintsho. Ngokujoyina lona leliqembu i-African Freedom Revolution (AFR) elasungulwa ngeminyaka yawo 2018, ngizimisele ukwenza ushintsho emphakathini ngokwandla eqembu nelangigixabeza ngesikhundla sokuba nguMgqugquzeli kazwelonke,”kusho uMshazi engxoxweni abenayo naleliphephandaba okushaye isikhathi sokushicilela lungakaqinisekiswa ukuthi luyaqhubeka noma luyahlehla ngenxa yemigomo ye-COVID.