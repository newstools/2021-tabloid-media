LUSAQHUBEKA kahle uhlelo lokugoma kothisha kanye nabasebenza ezikoleni, uMnyango wezeMfundo wesifundazwe ugqugquzela bonke abangena kulesi sigaba ukuba bephume ngobuningi babo ukuze izinto zizohamba kahle ezikoleni uma sekuqalwe kabusha ukufunda njengendlela ejwayelekile. Okwamanje kusagome abangaphezudlwana kuka-60 000. Lokhu kuvezwe uNgqongqoshe uMnuz Kwazi Mshengu kulandela ukuhambela kwakhe kwisikhungo sokugoma esiKwaMashu Indoor Sports Centre. Lokhu kwenziwe ngenhloso yokuqinisekisa ukuthi lolu hlelo luqhubeka ngaphandle kwezinkinga, kugonywe bonke abantu abazimisele ngakho. UMshengu ebephelezelwe uNgqongqoshe wezeMpilo KwaZulu-Natal uNkk Nomagugu Simelane-Zulu kanye nezikhulu zomnyango, izikhulu zoMnyango wezeMfundo kwisifunda saseThekwini, abenhlangano yamaSGB, izinyunyana zothisha, abamaqembu aphikisayo nabanye. Zonke izinhlaka ebezihambele kulesi sikhungo zithembise ukubambisana kulolu hlelo. “Ngithanda ukuqinisekisa ukuthi akekho uthisha ozophoqwa ukuba egome, kodwa ongagomi ngeke esaba nalo ilungelo lokusebenzela ekhaya ngoba uselinikiwe ithuba lokuzivikela kwiCovid-19. Siyabagqugquzela othisha ukuba bephume ngobuningi babo ukuzojova, lo mgomo uzophephisa izimpilo zabantu,” kusho uMshengu. Nakuba bekulindelwe ukuthi kuzogoma bonke othisha kodwa izihlathi zehlele ngezansi kothisha abaqashwe izikole ngenkathi kuvela ukuthi bona ngeke begome, kodwa kuzogoma labo abaqashwe umnyango kuphela. Lokhu kwenziwa ukuthi kusasetshenziswa imininingwane yothisha egcinwe umnyango ukubhalisela ukugoma. Okwenzekile kudumaze abaningi, izinhlangano nezinyunyana zothisha zithi umnyango wehlulekile ukufeza izethembiso zokuthi kuzogoma bonke othisha. Zithi bekumele betshelwe kusanesikhathi ukuthi ngeke befakwe kulolu hlelo ngoba abaningi bese belilangazelele ithuba lokugoma, ukuphazamiseka kwalolu hlelo kungase kuholele ekutheni begcine beshintshe umqondo ngokugoma. UNks Nomarashiya Caluza onguNobhala weSadtu KwaZulu-Natal nobe ngomunye wabokuqala abagome KwaMashu, uthe abantu kumele bengawakholwa aman ga asatshalaliswa ngomgomo. “Kunganzeka ukuthi kube khona ababa nezinkinga, kodwa lokho akusho ukuthi umgomo uyabulala. Ukugula ngemuva kokugoma into eyenzeka kunoma iluphi uhlobo lomgomo,” kusho uCaluza. Oyinhloko yoMnyango wezeMpilo wesifundazwe uDKt Sandile Tshabalala, uveze ukuthi zingu-70 izikhungo zokugoma othisha KwaZulu-Natal. Sezizonke izikhungo zokugoma zingu-181, balinganiselwa ku-600 000 asebegomile. Bangaphezudlwana kuka-500 000 abaneminyaka engu-60 kuya phezulu, bangaphezu kuka-120 000 abasebenzi bezempilo.