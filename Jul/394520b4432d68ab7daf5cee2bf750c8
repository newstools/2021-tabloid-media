UKHALE izinyembezi zenjabulo owesifazane wase Maphephetheni eNanda ngesikhathi emukeliswa indlu yakhe entsha ceke. UNks Motho Mthembu (43) uthi ubelala obenyoni kwindlu yakhe yodaka, ngoba ubesaba ukuthi ingawa noma yinini. UNks Mthembu ubengomunye wamalunga omphakathi ahlomule kuhlelo lokwakhelwa izindlu yiphrojekthi yase Maphephetheni (Maphephetheni Rural Housing Project). Uveze ukuthi ubehlalele ovalweni yena nabantwana bakhe abane, ngoba bebesaba ukuthi indlu yabo yodaka ingawa noma yinini, ikakhulukazi uma kunezimvula ezinamandla. UMthembu uthi yena nomyeni wakhe abasebenzi, babamba amatoho ukuze bakwazi ukubeka ukudla etafuleni.  “Asinayo imisebenzi sobabili nomyeni wami, bengeke sikwazi ukwakhela abantwana bethu ikhaya. Ngakhala ngesikhathi bengitshela ukuthi ngizothola umuzi. Ngangikhaliswa injabulo ukubona impilo yami ishintsha,” kuchaza uMthembu. Indlu amukeliswe yona inamagumbi amane, igumbi lokugezela, ikhishi kanye negumbi lokudlela. IMaphephetheni Rural Housing Project yaphasiswa wumnyango wezokuHlaliswa kwaBantu ngonyaka ka-2015, ngebhajekthi ka-200 million. Izindlu okulindeleke ukuthi zakhiwe yile phrojekthi zingu-2 289, kanti izohlukaniswa ngezigaba ezintathu. IKhansela lewadi uMaxwell Mkhize uthe selokhu le phrojekthi iqalile baningi abantu asebesizakele, kwashintsha izimpilo zabaningi. “Le phrojekthi isibuyise ithemba kwabaningi, abanye babuyelwa isithunzi ngoba bebehlala kwizindlu ezingagculisi. Kunabanye abadonsa kanzima, abahluleka nokubeka isinkwa etafuleni,” kusho uKhansela Mkhize.