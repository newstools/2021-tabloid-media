OSANDA kusungula uhlelo lokubukwa kwemidlalo yeshashalazi nekamabonakude eMlazi, uthi uzimisele ngokuhlinzeka abazali ithuba lokuqinisa ubudlelwane abanabo nezingane zabo. UVicky Chili onguMsunguli weKasi Bioskop, uthi uzama ukuvala igebe elikhona phakathi kwabazali nezingane ngokuhlinzeka izingane ngethuba lokubhoboka ngezinkinga ezibhekene nazo okungaba isezikoleni noma isemphakathini. UChili usanda kusungula uhlelo lapho etshengisa khona imibukiso kamabodakude mahhala eMlazi ngenhloso yokufundisa izingane ngezinkinga ezehlukene ezingabhekana nazo. Ukhetha imidlalo ebheka izinkinga zabantu abasha kuphela. Uthe ngalokhu, uhlose ukwakha indawo izingane ezizokhululeka kuyo ukuze zizokwazi ukuveza izinhlobo ezehlukene zezinkinga ezibhekene nazo. Uthe emva kokubuka umdlalo, izingane zikhuthazwa ukuthi zikhulume ngezimpilo zazo. “Izingane azivamile ukutshela abazali bazo ukuthi ikuphi okuziphethe kabi, ukubuka imidlalo yeshashalazi kuvula elinye ithuba eliyimvelakancane ngoba zisuke sezikwisimo esihambisana nomdlalo eziqeda ukuwubuka,” kusho uChili. Uveze ukuthi imidlalo eminingi ebukiswa izingane ileyo ethinta izihloko ezibhekene nazo, wathi kuyisifiso sakhe ukuthi kulolu hlelo kubukiswe imidlalo ekhiqizwe abadidiyeli namaciko asezindaweni zasemalokishini aseThekwini. “Sifuna imidlalo efundisayo. Siyaqonda ukuthi azikho izindawo ezihlelelwe izingane ukuze zizokwazi ukukhululeka kuzo, ngalokhu sihlose ukuvala lelo gebe. Izingane ziyalidinga ithuba lokukhuluma ngezinkinga ezizikhungethe,” kuqhuba uChili. Kusukela lolu hlelo lwethulwa ngo-2016, seluqalile ukwenza umehluko obonakalayo. UChili uthe sebeqalile ukubhekana nezinkinga ezifana nokungazethembi, ukuhlukumezana nokusetshenziswa kwezidakamizwa. Uthe ukholwa ukuthi azikho izinhlelo ezivulela izingane ithuba lokubhoboka ngezinkinga ezibhekene nazo, yingakho eqale lokhu. Uthe ufundisa izingane ngakho konke ezingase zihlangabezane nakho ekukhuleni kwazo. “Siwumndeni owamukela wonke umuntu. Okwamanje asinazo izinsiza ezanele, kuyisifiso sethu ukuthi sibe nakho konke okuzoshintsha impilo yezingane. Lokhu esikwenzayo kuzoba isigaba esibalulekile ezimpilweni zabantwana,” kusho uChuli. Uthe kuyisifiso sabo ukuxhaswa izinhlaka ezehlukene zikahulumeni ukuze abakwenzayo kuzofinyelela ezindaweni ezehlukene, bephinde bethole nethuba lokubambisana namanye amaciko asemalokishini aseThekwini ukuze kuzotshengiswa imidlalo yakuleli dolobha kuphela ohlelweni lwabo. “Ngisabheka abakhiqizi bemibukiso yasemalokishini, bonke abanesifiso sokuthi imidlalo yabo ibukiswe ohlweni lwethu bangaxhumana nathi. Singakujabulela kakhulu lokho ngoba sihlose nokuvulela amaciko asafufusa ithuba lokuzibonakalisa,” kusho uChili. Uthe bahlose ukubukisa imidlalo efundisa ngomlando wase-Afrika, wathi bangakujabulela ukubambisana nabakhiqizi bamafilimu basemalokishini aseThekwini. Uthe kumele kube imidlalo engabukwa izingane ngoba bagxile kakhulu kuzo. “Sifisa nokuthola uxhaso lobuchwepheshe, ama-laptop kanye nama-projector ukuze esikwenzayo kuzofinyelela kubantu abaningi. Sinentsha eningi esilekelelayo, sifisa ukuthi sibe nendlela yokuyiklomelisa ngomsebenzi wayo noma siyiholele ngosizo lwayo. Siyihlinzeke ngezitifiketi noma  siyiholele imali,” kusho uChili. Uthe bafisa ukuthi yonke imidlalo abayibukisayo ifane ezindaweni ezehlukene ngesikhathi esisodwa, ibukiswe ezinxanxatheleni zezitolo nasezindaweni zomphakathi. Uthe akukho okungavimba le nhlangano ekutheni ifeze ekuhlelile.