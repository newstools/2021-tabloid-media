SEKUVULWE izikhungo ezintsha ezingu-21 ezizosetshenziswa ohlelweni lokugoma othisha kulesifundazwe, uMnyango wezeMfundo waKwaZulu-Natal ukhuthaza bonke othisha abangena ohlwini lwabavumeleke ukugoma kulesi sigaba ukuba begome ikakhulukazi abasezikoleni zamabanga aphansi. Isigaba sokugoma othisha sabelwe imigomo yohlobo lweJohnson and Johnson engu-110 400. Ukugoma kuzokwenziwa ngokwezifunda, kwisifunda ngasinye kuzoba nendawo ebhekene ngqo nokugoma othisha. Kulezo ebezingenazo izikhungo zokugoma kuzolungiswa ezintsha. Kuzogoma wonke umuntu osebenza esikoleni, okungaba othisha, abasizi basezikoleni nabamaSGB abaneminyaka engu-40 kuya phezulu. Kuzoqala ezikoleni zikahulumeni ebese kulandela izikole ezizimele. Kuzobhaliswa ngemininingwane yePERESAL kwabangenayo kuzozetshenziswa ezinye izindlela zokubabhalisa. UNgqongqoshe womnyango uMnuz Kwazi Mshengu, uthe akekho uthisha ozophoqwa ukuthi egome kodwa umnyango uyakukhuthaza ukuthi bephume ngobuningi babo. Uthe lokhu kubalulekile ngoba kuzophuthumisa izinhlelo zezwe zokunqoba iCoronavirus. “Sengigomile nami, akukho okubi engikuzwile ngomngomo. Awunabo ubuSathane. Lukhona nohlelo lokusiza labo ababa nezinkinga ngemuva kokugoma. Sifuna ukuthi othisha begome ngobuningi ukuze sizogwema ukuvalwa kwezikole ngenxa yokwenyuka kwezibalo,” kusho uMshengu. INational Professional Teachers’ Organisation of South Africa (Naptosa) isigqugquzele othisha ukuthi belibambe ngezandla zombili ithuba lokugoma. UMqondisi weNaptosa uMnuz Basil Manuel, uthe othisha abangakwesabi ukugoma ngoba kuzovikela bona. UNks Cynthia Barnes onguNobhala-Jikelele weNational Teachers’ Union (Natu), uthe iNatu iyakujabulela ukuthi umnyango usuze wakubona ukubaluleka kokuvikela othisha. Uthe le nyunyana isafuna izimpendulo ngokushoda kwezinsiza ezifana namanzi, amathoyilethi, izibulalamag-ciwane nokunye. UMnuz Sicelo Bhengu onguMengameli iwe-Educators’ Union of South Africa (Eusa), uthe le nyunyana ayijabule ngokuthi othisha bazogoma ngomgomo weJohnson and Johnson kuphela, ekubeni kusekhona ukungayethembi njengoba izophelelwa isikhathi ngomhlaka 27 kuyo le nyanga. “Kunamahlebezi athi lo mgomo esinawo uzophelelwa isikhathi khona maduze. Asiqondi ukuthi umthelela wakho kuzoba yimuphi. Siyacophelela kakhulu ngoba asifuni ukuthi lokho esizwa ukuthi kwenzeka kwamanye amazwe kwenzeke nakuleli, sizwa kuthiwa kujove abangaka kwashona abangaka,” kusho uBhengu, Kulindeleke ukuthi ukugoma kothisha kwenze umehluko ezikoleni njengoba seziziningana izigameko zabafundi asebehaqwe ileli gciwane. Kukhona izikole ezimbili esezibike ukuthi bangaphezu kuka-15 abafundi okutholakale ukuthi banaleli gciwane isikole ngasinye. UNdunankulu wesifundazwe uMnuz Sihle Zikalala, uthe umnyango wezemfundo kumele uqinisekise ukuthi kukhona konke okudingeka ezikoleni ukuvikela kuleli gciwane. Uthe ukugoma othisha kuzokwenza umehluko omkhulu, wathi sekuhlelwa ukuthi izikhungo zokugoma zivulwe nangezimpelasonto.”Sifuna othisha bekwazi ukugoma ngezimpelasonto ngoba bayasebenza phakathi nesonto. Othisha abazogoma bazoyalelwa abaphathi kwizifunda namasekhethi wabo ukuthi iziphi izikhungo okumele beye kuzo ukuze bezogoma,” kusho uZikalala othembise ukuthi uhulumeni usalubambe kahle uhlelo lokugoma.