LUSAQHUBEKA kahle uhlelo lukaMasipala weTheku lokulungiswa kwamabhilidi abengekho esimeni enkabeni yedolobha, abese ephenduke izindawo ezihlala imilutha yezidakamizwa, izigebengu kanye nabantu abathengisa ngomzimba. La mabhilidi aseSouth Beach kuMahatma Gandhi Road. Okwamanje kusalungiswa angu-21 kwangu-33 okwatholakala ukuthi awekho esimeni. Ukulungiswa kwawo kuhambisana nohlelo lokulungiswa kwezindawo ezigudle ulwandle luka-R230 million. Uma seluphothuliwe lolu hlelo kulindeleke ukuthi luhehe abatshalizimali nosomabhizinisi, kwenyuke isibalo samabhizinisi sisuke ku-70 000 siye ku-450 000. Kubhekwe ukuthi luzokhiqiza imisebenzi yesikhashana nabaqashwe ngokugcwele engu-250 000 ngaphambi kuka-2040. Lokhu kuvezwe uMnuz Phillip Sithole oyiPhini leMenenja yokuThuthukiswa koMnotho kumasipala ngenkathi ubuholi bukamasipala bukade buyohlola inqubekela phambili yemisebenzi eyenziwayo kule ndawo. USithole uveze ukuthi konke okwenziwayo kulindeleke kuphothulwe ngaphambi kokuphela konyaka. “Lokhu kungena ngaphansi kohlelo iPoint Waterfront Development oluzodla u-R30 billion eminyakeni engu-10 ezayo. Kuzokwakhiwa ihhotela, inxanxathela yezitolo, amahhovisi kanye namabhilidi okuhlala abantu. Konke lokhu kuzokhiqiza imisebenzi emningi,” kusho uSithole. Uthe umasipala ulindele ukuthi kukhiqizeke imisebenzi engu-17 500 esigabeni sokwakha, nengu-11 000 uma isiphothuliwe. Okwamanje isengu-1 500 imisebenzi esikhiqizekile. Lolu hlelo kulindeleke ukuthi lufake imali elinganiselwa ku-R200 million emnothweni wedolobha. Amanye wamabhilidi alungisiwe aseguqulwe enziwa izindawo zokuhlala zezitshudeni, kwavalwa nezindawo ezithengisa utshwala. Kubhidlizwe amabhilidi amathathu, kwaguqulwa elilodwa laba ihhovisi likamasipala, amabili athengiswa. Abanikazi bamabhilidi amahlanu bayalelwe ukuba bewalungise. Umasipala usahamba izinkantolo ngamabhilidii angu-6, angu-3 kusafunwa abanikazi bawo. Ngaphandle kokulungiswa kwamabhilidi, kuphinde kwalungiswa ungqengqema olugudle imigwaqo, uhlelo lokuthutha indle namanzi emvula, kwalungiswa nezindawo zokupaka izimoto. IMeya yeTheku uKhansela Mxolisi Kaunda, uthe kusemqoka ukulungiswa kwale ndawo ngoba ifakela idolobha imali eningi. Uthe umasipala uhlose ukuyiguqula ibe isizinda somnotho wedolobha, kuheheke abatshalizimali kukhiqizeke nemisebenzi. Uthe ezokuvakasha zedolobha zincike kakhulu ezindaweni ezigudle ulwandle.