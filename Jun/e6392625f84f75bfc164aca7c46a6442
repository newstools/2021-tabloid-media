YIZE belikhipha umkhovu etsheni ngoMgqibelo, kodwa alivimbanga ukuthi izifundiswa zemikhakha eyehlukene zihlanganyele ndawonye zibe nemashi yokubonga nokujabula zindawonye ukugogoda emikhakheni ehlukene yezemfundo. Imashi yezifundiswa eqale ePaki eKing Dinuzulu eThekwini, yasongwa ngomcimbi obuhambisana nokwethulwa kwezinkulumo, ezitebhisini zasehholo leTheku, iCity Hall, ubuhlanganise izitshudeni ezifunde emanyuvesi ahlukene akulesi sifundazwe okugqame kakhulu ezase-University of KwaZulu Natal (UKZN), nezaseDurban University of Technology (DUT). Yize ijwayelekile imicimbi yokuthweswa kweziqu, bekungokokuqala ukubona ugujelwa emgwaqeni, nokuyikona okwenze wehluka futhi waba nohlonze ngendlela obekwenzeka ngayo. Kusukela ngonyaka owedlule izifundiswa zakuleli nakwamanye amazwe azisalitholi ithuba lokugubha usuku lwazo lweziqu njengenhlala yenza, nokudalwe isifo soKhuvethe (Covid-19) olungakuvumeli ukuhlangana kwabantu abaningi endaweni eyodwa. UMinenhle “Minnie” Goge nokunguye obesungule lomcimbi ushaye phansi ngonyawo kulonyaka ethi abakwazi ukuvumela lesi sifo sibaphuce umzuzu omkhulu kangaka wokubonga ukuphothula iziqu zemfundo. “Kusukela kuqala uMeyi, ngihlabe umkhosi ezinkundleni zokuxhumana ngiphakamisa ukuthi yize singeke sibe nomkhosi weziqu owejwayelekile, kodwa kukhona esingakwenza ukubungaza iziqu zethu, nalapho siqhamuke nalo mcimbi engiwuqambe ngokuthi yiKZN Street Graduation,” kusho uMinenhle. Kulomcimbi, bekuhlelwe ukuthi bazofaka amajazi abo emiyezane, babe nemashi esukela eKing Dinuzulu Park eThekwini, bahambe njalo ngomgwaqo omkhulu waseThekwini, uDr Pixley KaSeme baze bayofika eDurban City Hall. Lapho kube nomcimbi obuhambisana nezinkulumo ebeziqhamuka ezikhulumini ezahlukene. “Kusukela ngosuku lokuqala ngamemezela ngalo, ngithole ukwesekwa yizinkumbi zezifundiswa ebezithweswa iziqu kuwo lo nyaka, abasaqhubeka nezifundo zabo, asebathweswa iziqu eminyakeni eyedlule namanye nje amalungu omphakathi,” kucacisa uMinine. UMinnie, nobethweswa iziqu zobuNjiniyela e-UKZN ubonge uNkulunkulu kukho konke, waqhakambisa ukuthi usuku lwangoMgqibelo bekuwusuku lokujabula, ngakho wonke umuntu kufanele ajabule. Abanye abebeseke lo mcimbi yithimba elihola abafundi e-UKZN, iStudent Representative Committee (SRC) kanye neStudent Christian Fellowship (SCF) okuyi nhlangano yabafundi abangama Kristu, uMinnie abebambe elikhulu iqhaza kuyo esafunda.