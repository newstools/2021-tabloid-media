ISIPHENDUKE inhlansi yethemba, yasiza abantu abaningi inhlangano elekelela imindeni ehlwempu yaKwaMashu ngezidingo ezehlukahlukene. Lenhlangano, i-Ekuvukeni Healthcare Centre esebenzela e-Anglican Church eseduze kwaseKwaMashu Poly Clinic, iphakela umphakathi iphinde isize ngosizo lwezinkinga zengqondo. Lokhu ikwenza ngaphansi kohlelo lwayo iCommunity Based Care Programme. Inhlangano iphinde isize nasekwelulekeni izingane, ibheke nokushintsha kwendlela eziphatha ngayo. Lolu hlelo lwayo lugxile ezinganeni ezineminyaka ephakathi kwengu-14 kuya kwengu-25. Ingenye yezinhlangano ezihlomula ohlelweni lukaMasipala weTheku lweGrant-in-Aid, okuwuhlelo olwaqala ngo-2003 oluqhutshwa minyaka yonke ngenhloso yokulekelela izinhlangano ezingenzi nzuzo ezilekelela imiphakathi ngezidingo ezibalulekile zansuku zonke. UNks Lungile Ngcobo wale nhlangano, uthe nakuba izinhlelo zabo zisaqhubeka kodwa okuningi kuphazamisekile ngenxa yeCovid-19. Esikhundleni sokuphakela umphakathi, le nhlangano isinika izakhamuzi izijumbana zokudla ezihamba nazo ziye emakhaya. Kuhlomula abantu abangu-70. Uhlelo lusiza izingane ezingasenabazali kanye neziphethe amakhaya. UNgcobo uthe uma kuvume imali, le nhlangano iphinde inikelele laba bantwana ngemifaniswane yesikole. Uthe lokhu bakwenza ngoba bafisa ukuthi abantwana besebenzise imfundo ukuguqula isimo sasemakhaya. “Uhlelo lwethu luphinde lusinike ithuba lokusiza abantwana ngemisebezi yabo yesikole yasemakhaya, sibafundise nangezindlela zokuzinakekela, kanjalo nokubaluleka kokuthatha izinqumo eziphusile kusukela besebancane. Sihlose ukwakha isisekelo esiqinile,” kusho uNgcobo. Njengoba le nhlangano isanda kuthola uxhasomali nje, uNgcobo uthe izobasiza ekuqhubeni izinhlelo eziningi zokuzithuthukisa emphakathini nezokulwa nezinkinga ezikhungethe umphakathi. Inhlangano iphinde ibe nemihlangano yokusiza abantu abasabhekene nezinkinga. Uthe bayafisa ukudlondlobalisa izinhlelo zabo kodwa bashoda ngemali. “Sinxusa kuwo wonke umuntu ongaba namandla okusixhasa ukuba exhumane nathi. Ukufika kwalolu bhubhane kusikhinyabeze kakhulu, kwaphazamisa izinhlelo zethu. Simukela noma iyiphi inhlobo yosizo,” kusho uNgcobo.