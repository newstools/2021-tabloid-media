ZIWOTHA ubombvu izitshudeni ngenxa yesimo saseThekwini TVET College ophikweni lwaseMbilo, zikhala ngobunzima ngenxa yokungaphumeleli kwezicelo zazo kwisikhwama esixhasa abafundi ngemali iNSFAS. Izitshudeni zakuleli kolishi zithi sekuphele izinyanga ezingaphezu kwezintathu zingazitholi izimpendulo mayelana noxhasomali njengoba kwenzeka kwezinye izikhungo zemfundo ephakeme zikahulumeni. Zisola abaphathi besikhungo ngokwehluleka ukwenza umsebenzi. Zithi nakuba zayithumela yonke imininingwane edingekayo, zathola nemiphumela emihle ngonyaka owedlule kodwa azilutholi uxhaso futhi azitholi izizathu ezigculisayo ngokungayitholi imali. Lezi zitshudeni zigcine seziphenduka ondingasithebeni ngenxa yokwehluleka ukukhokhela irenti. Izitshudeni zigcine seziphoqeleka ukuba zilale ngaphandle kwamagceke ekolishi. Kuzokhumbuleka ukuthi kuleli kolishi kukhona isitshudeni esashona, ezinye izitshudeni ezisola ukuthi sagula ngemuva kokuqhuqhwa amakhaza izinsuku ezintathu silele ngaphandle kwamagceke ekolishi. Izitshudeni ezikhulume nentatheli yaleli phephandaba ezingathandanga ukudalulwa amagama ngoba zesaba ukuzidalela amazinyo abushelelezi, zithe isimo sibi kakhulu njengoba ubusika sebungenile nje. Zithi nakuba zizama ukukhuluma nabaphathi bekolishi kodwa kuba nhlanga zemuka nomoya. Esinye sithe abaphathi besikhungo bayehluleka ukuvikela amalungelo wezitshudeni. “Kumanje asazi nokuthi sizophuma sishone kuphi. Asidlile, silambile, asinalutho,” kusho lesi sitshudeni ebese sihlengezela izinyembezi ngenxa yokuchaza ngosizi esibhekene nalo. Esinye sikhale ngokuthi nakuba siphase zonke izifundo ngonyaka owedlule kodwa asilutholanga uxhasomali. Lesi sitshudeni sikhale nangokuthi azikwazi ukufunda ngenxa yezimo eziphila ngaphansi kwazo kodwa kudingeka ukuthi ziwenze uphelele umsebenzi. “Nginezifundo ezingu-3 engiziphase ngamalengiso. Lokhu kusho ukuthi ngikufanele ukuthola uxhaso, kodwa angilutholanga. Ngigqigqa amahhovisi izimpendulo angizitholi. Abantu okumele bengisize bakhombana bodwa, akekho ozimisele ngokuxazulula udaba lwami,” kusho lesi sitshudeni. Okhulumela izitshudeni uSne Mabaso, uthe bakhathazekile ngokuthi banda nsuku zonke ubungozi obungase bubehlekele. “Kukhona nezitshudeni ezingamantombazane ezingenayo indawo yokulala. Njengoba emaningi nje amacala okudlwengulwa nokubulawa kwabesifazane, siyesaba kakhulu. Singase siphenduke nezisulu zobugebengu,” kusho uMabaso. Uthishanhloko wawo onke amakolishi aseThekwini College uMnuz Nkosinathi Mchunu, uthe ikolishi liyazi ngokushona kwesitshudeni futhi udaba lusaphenywa. Uthe ngenxa yokuzwelana nezitshudeni, ikolishi liqoke ukuzinika igumbi lapho zizofihla khona ikhanda okwesikhashana. “Sizamile ukuyozicuphisa kwenye yezindawo ezihlala izitshudeni ese-Asherville kodwa zanqaba,” kusho uMchunu.