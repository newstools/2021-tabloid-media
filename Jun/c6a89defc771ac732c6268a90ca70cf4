AWUSAZI kumele ungqongqoze kumuphi umnyango ukuze uzothola ukusizakala ngosizi obhekene nalo umndeni wasesigcemeni sakwa-H KwaMashu, osuhlale endlini engenalo uphahla kusukela ngenkathi kuhlasele izimvula ezinamandla ngoDisemba ngo-2019. Lo mndeni uthi nakuba usuke wabika kwiziphathimandla zaseThekwini, okuyikhansela lewadi uKhansela Muziwenhlanhla Shezi waku-wadi 104 kanye nakuMasipala weTheku, kodwa awusizakali. Lokhu kwenziwa ukuthi uhulumeni awuzilungisi izindlu abantu abazakhele zona nabazithenge ngamabhange, kulungiswa ezomxhaso kuphela. UMnuz Xolani Masemula uthe okwenza sibe nzima isimo salo mndeni ukuthi akekho umuntu omdala, kunjalo nje akekho osebenza ngokugcwele. Uthe akusehlukile nokuthi balala emnyango ngoba uphahla alusekho. Uthe kuba nzima kakhulu uma kuna imvula. “Kuyavuza indlu yonke, alikho igumbi okungangeni kulo amanzi. Sesihlale silindele ukukhongozela ngamabhakede ukuze kungeke kugeleze amanzi endlini. Isimo sinzima njengoba sihlala nengane encane, ukungena kwamakhaza endlini kuyibeka engozini yokungenwa ukugula,” kuqhuba uMasemula. Phambilini lo mndeni ubuziphilisa ngokuqashisa amanye amagumbi kuyo le ndlu, kodwa kunele kwenzeka lesi sigameko zabaleka iziqashi ngoba zehluleka ukumelana nesimo. UMasemula uthe bangathanda ukusizwa ngokulungiselwa uphahla lwendlu okanye bethole imisebenzi. “Uphahla iyona into eyinkinga kakhulu. Nakuba ezinye izinto zidinga ukulungiswa njengamawindi nezicabha, kodwa lokho into esingagcine sikwazile ukuzilungisela ngokuhamba kwesikhathi. Kungasithokozisa kakhulu ukusizakala ngaphambi kokufika kwezimvula zasehlobo,” kusho uMasemula. Lo mndeni unamalungu amahlanu. UMasemula uveze ukuthi babili abaneziqu zemfundo ephakeme, uyena oneziqu zeHonours Degree yeSocial Sciences in Public Policy kanye nodadewabo oneziqu zobuhlengikazi. Uthe ukholwa ukuthi uma oyedwa kubo engathola umsebenzi kungaba ngcono. “Udadawethu waphothula iziqu zakhe ngo-2011 kodwa kuze kube imanje akawutholi umsebenzi. Mina besengenza iMasters e-UKZN, ngaphoqeleka ukuba ngishiye phansi ngenxa yezinkinga zezimali. Okwamanje siziphilisa ngamatoho kodwa nayo leyo mali ayanele ukuthi singalungisa uphahla,” kusho uMasemula. Uthe lokhu kwenziwa ukuthi yonke imali abayitholayo kumele bethenge ukudla nezinto ezincane abazidinga nsuku zonke, baqinisekise ukuthi ingane inakho konke ekudingayo, bephinde beqinisekise ukuthi ayakhokhelwa onke ama-akhawunti kagesi, amanzi nama-rates kamasipala. Imizamo yokuxhumana noKhansela Shezi ayiphumelelanga, inombolo yakhe ibikhala ucingo lungabanjwa. Wonke umuntu onesifiso sokusiza lo mndeni angaxhumana noMasemula kwinombolo ethi: 064 823 6312. Uthe bamukela yonke inhlobo yosizo kodwa okusemqoka kakhulu ukulungiselwa uphahla lwendlu.