LUSAQHUBEKA njengendlela obekuhlelwe ngayo uhlelo loMnyango wezeMpilo wesifundazwe lokusebenzisa osaziwayo ukusabalalisa umyalezo ogqugquzela izakhamuzi ukuba zibhalisele ukugomela iCoronavirus i-Influencers Roadshow Programme. Nakuba kunezikhalo mayelana nendlela umnyango obhekana ngayo nesimo, kanjalo nokusetshenziswa kwemali kodwa umnyango uthi ukholwa ukuthi izinto zisahamba kahle. UNgqongqoshe woMnyango uNkk Nomagugu Simelane-Zulu, uthe lolu hlelo luzofundisa abantu ukuthi kubhaliswa kanjani. “Siyaqonda ukuthi abantu abaningi, ikakhulukazi labo abahlala emalokishini nasezindaweni zasemakhaya abakakubhaliseli ukugoma. Siyaqonda ukuthi abanye babo abakwazi ukubhalisa ohlelweni lwethu, yingakho sesinqume ukuba sibahambele emakhaya,” kusho uSimelane-Zulu. Ukhuthaze nabanye abazimisele ngokubhalisa kodwa abangakwazi ukusebenzisa ubuchwepheshe ukuba beyobhalisa ezikhungweni zokugoma. Uthe bazobhalisa ebese begoma khona lapho. Uthe wonke umuntu osebhalisile kumele eyogoma ngokushesha, ikakhulukazi labo abaneminyaka engu-60 kuya phezulu. “Ungabe usalinda ukuthola umqhafazo okwazisa ngokuthi uzogomela kuphi, uma ubhalisile hamba esikhungweni uyogoma. Siyazi ukuthi kuke kwaba nenkinga ngama-SMS, njengoba sisabhekene nale nkinga sithi wonke umuntu ozimisele ngokugoma akeze ezikhungweni zethu,” kusho ungqongqoshe. I-Inkathi Freedom Party (IFP) ikhale ngokungacaci ngemali ezosetshenziswa kulolu hlelo. Ithi nakuba ilweseka lolu hlelo ngoba luzolekelela amaciko asadonsa kanzima ngenxa yemigomo kathaqa kodwa umnyango kumele uchaze ukuthi izothathwa kuphi imali yalo nohlelo lokuqoka amaciko, nokuthi angobani. UNkk Ncamisile Nkwanyana oyiLungu lePhalamende lesifundazwe nokhulumela i-IFP kwezempilo, uthe i-IFP ifuna ukwazi ukuthi mangaki amaciko asafufusa aqokiwe nokuthi mangaki azoba ingxenye yalo kanye nemali ezokhokhela iciko ngalinye. Uthe umnyango kumele engabe usunayo indlela yokufinyelela kubantu. “Lokhu kuyindlela umnyango ovuma ngayo ukuthi uyehluleka ukufinyelela kubantu noma ukwenza umsebenzi osopolitiki abaholelwa wona. Sifuna isiqiniseko sokuthi imali ezosetshenziswa kulolu hlelo iyafinyelela kubantu ebafanele, uMgcinimafa-Jikelele angakhiphi umbiko omubi ngayo,” kusho uNkwanyana. Inyunyana yabahlengikazi iYoung Nurses’ Indaba Trade Union isicele emnyangweni ukuba ihlinzekwe ngezikhungo zokwelulekwa ngokomqondo. Ithi isivuvu sesibili seCovid-19 sishiye umonakalo omkhulu kubasebenzi bezempilo kangangoba abaningi bagcine sebeshiya emsebenzini ngenxa yokwehluleka ukumelana nengcindezi.UMnuz Rich Sicina onguNobhala-Jikelele wale nyunyana, uthe abasebenzi bezempilo bebengeke bekwazi ukumelana nesimo seCoronavirus ngoba ziningi izinkinga ababevele bekhala ngazo ngaphambi kokufika kwayo. Uthe basovalweni ngokuzokwenzeka njengoba leli gciwane selihlasele isivuvu sesithathu.