KILINDELEKE ukuthi kuhlomule abantu abaningi abaphuma emakhaya adonsa kanzima asezindaweni zaseNewlands, KwaMashu, Mayville kanye nabahlala enkabeni yedolobha ngemuva kokuvulwa ngokusemthethweni kwekhishi lomphakathi elizophaka amapleti okudla angaphezu kuka-12 000 nsuku zonke. IFood For Life Kitchen eseNewlands East yakhiwe i-International Society for Krishna Consciousness (Iskcon) ngosizo lweSibaya Community Trust kanye ne-Ishwar and Lailar Mangaroo Foundation. Ikhishi lidle imali elinganiselwa ku-1 million, linakho konke okudingeka phakathi. Livulwe ngokusemthethweni uMnuz Sihle Zikalala onguNdunankulu wesifundazwe, uNkk Nonhlanhla Khoza onguNgqongqoshe woMnyango wokuThuthukiswa koMphakathi KwaZulu-Natal, uMnuz Jomo Sibiya onguNgqongqoshe woMnyango wokuHlaliswa kwaBantu wesifundazwe kanye nezinye izikhulu zikahulumeni. UMnuz Vivian Reddy onguSihlalo weSibaya Community Trust, uthe lesi sikhwama sikholwa kakhulu ekulekeleleni lapho izakhamuzi zehluleka khona. Uthe bebengeke beyekelele abantu bebulawa indlala ekubeni benawo amandla okwenza umehluko, waveza ukuthi lesi sikhwama sesisebenzise izindodla zemali ukuxhasa izinhlangano ezisiza emphakathini. “ISibaya Community Trust isisebenzise imali elinganiselwa ku-R200 million ukuxhasa izinhlangano ezenza umehluko emphakathini. Abantu sebezothola ukudla okunempilo. Nobuthongo sebuzofika kahle ngoba ngiyazi ukuthi kukhona umehluko engiwenzile ezimpilweni zabantu abahlwempu,” kusho uReddy. UNks Nishana Baboolall onguSihlalo weFood For Life, uthe ukuthola lo mnikelo kuzofeza izifiso zabo zokuqeda indlala. Uthe bagxile ezindaweni zasemijondolo, bephinde belekelele nasekuphakelweni kwabafundi. “ICovid-19 idale izinkinga eziningi kodwa kube nzima kakhulu emndenini ehlwempu, siyakujabulela ukuyisiza,” kusho uBaboolall. UZikalala ubongele uhulumeni wesifundazwe kosomabhizinisi ababambe iqhaza ekwakhiweni kwaleli khishi. Uthe nakuba uhulumeni ukushayela ihlombe ukuphakelwa kwabantu ukudla, kodwa kumele kuphinde kube nendlela yokuqeda ububha ukuze abantu bezokwazi ukuzimela esikhundleni sokuba okhangezile.