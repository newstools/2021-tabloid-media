KUSEMQOKA ukuthi abantu abaphila nesandulelangculazi ukuba bephumele obala ngesimo sabo, befundise nangaso ukuze kuzokhuthaza izakhamuzi ukuba zihlolele iHIV/AIDS, ngoba isikhona imishanguzo yokuyithithibalisa engayiguquli indlela yokuphila yomuntu oyidlayo. Lokhu kushiwo uNgqongqoshe woMnyango wokuThuthukiswa koMphakathi KwaZulu-Natal uNkk Nonhlanhla Khoza, ngenkathi ethula inkulumo yakhe kwingqungquthela yezinsuku ezintathu iSummit of People Living With HIV ebiseCostlands Hotel muva nje. Ibihlelwe umnyango ngokubambisana neHhovisi likaNdunankulu. Kuwo kubhekwe izindlela zokuguqula indlela izakhamuzi ezibuka ngayo leli gciwane kanye nezinhlelo zokunqanda ukubhebhetheka kwalo. Kubhungwe nangezinhlelo zokusiza emiphakathini okunabantu abaningi abaphila nalo. Kwezinye zezinto ezigqame kule ngqungquthela kubalwa izinhlelo zokuqeda ububha nezokuthuthukisa isimo semiphakathi, usizo lokwelashwa ngokomqondo, ukunqanda ukusetshenziswa kwezidakamizwa, ukuvikelwa kwezingane kanye nezisulu zodlame lwasekhaya, nokunye. Izinhlelo zizoqhutshwa ngokubambisana nezinhlangano zomphakathi amaHome Community Based Care Organisation. Okwamanje zingaphezu kuka-200 ezixhaswa umnyango ezinezinhlelo ezehlukene zokubhekana neHIV/AIDS. Izinhlangano ziphinde zachazelwa ukuthi zizohlomula kanjani ezinhlelweni zikahulumeni. UKhoza uthe kubalulekile nokuthi abantu bekhuthazane ngokudla imishanguzo ngendlela efanele. Uthe abantu abakwazi ukudla imishanguzo ngokuthanda kwabo ngoba ingagcina ingasabasizi, kusemqoka ukuthi belandele izeluleko abazinikwe abasebenzi bezempilo. “Ngithanda ukuncoma ukuthi sekuphelile ukubona abantu abehlelwa amasosha omzimba nabagula beze bethwalwe. Lokhu kwenziwa ukuthi abantu sebeyakubona ukubaluleka kokuhlolela iHIV/AIDS nokudla imishanguzo. Kumele sikugqugquzele kulabo abasaphumela eceleni,” kusho uKhoza. Uthe kumele kuphinde kubhekwe indlela elula okuzochazelwa ngayo izingane ngaleli gciwane, ikakhulukazi lezo ezinabazali abedlula emhlabeni ngenxa yalo. Uthe kusemqoka ukuthi izingane zifunde ngalo ukuze zingeke zibeke izimpilo zazo engozini uma sezikhulile. “Uhulumeni uthi akungalindwa kuze kube umhlaka 1 Disemba ukuze kukhulunywe ngeHIV/AIDS. Leli gciwane siphila nalo zinsuku zonke, ngakho-ke kumele sibonisane ngalo njalo. Sifuna ukubona kwehla izibalo zabantu abasha abesuleleka ngalo kulesi sifundazwe, kodwa kuqala kumele sikhulume ngayo,” kusho uKhoza. Uthe lokhu kuzokwenza ukuthi kutholakale indlela yokuvikela intsha yesifazane njengoba kuseyiyo ehamba phambili ngezibalo zabasha abathola igciwane. Uthe njengoba ubungozi bokuthola leli gciwane bulinganiselwa ku-30.5% kuleli, kusemqoka ukuthi kube nendlela esezingeni yokuqwashisa ngalo.