KUSETSHENZISWE ezemdlalo ukuqwashisa ngobugebengu, ukusetshenziswa kwezidakamizwa kanye nodlame olubhekiswe ezinganeni nakubantu besifazane ngomkhankaso obusezinkundleni zemdlalo ezisesigcemeni sakwa-C KwaMashu. Lo mkhankaso ubuhlelwe amaphoyisa akwaSAPS KwaMashu ngokubambisana noMnyango wokuPhepha nokuXhumana koMphakathi waKwaZulu-Natal, iCommunity Policing Forum, nezinye izinhlaka ezibandakanyekayo. Intsha ebiyingxenye yayo ijabulele nangokufunda ngezinhlelo eziqhutshwa umnyango zokuphepha emphakathini. Izingane ezincane zona zithole izeluleko ngezindlela zokuziphatha, zawayiswa ngomthelela omubi wokuhlukumezana zizodwa ezikoleni. Kube nemdlalo yebhola lezinyawo, owomnqakiswano, ukushovwa kwamabhayisikili kanye ne-chess. Amaphoyisa aKwaMashu asebenzise le mdlalo njengendlela yokuqinisa ubudlelwane phakathi kwawo nezakhamuzi zakuleli lokishi ukuze kuzoba nokusebenzisana, kubikwe izigebengu. Imidlalo iphinde yasetshenziselwa ukufundisa intsha ngamathuba okuzithuthukisa kwezemdlalo ukuze ingeke igcine isiphenduka imilutha yezidakamizwa okanye ingene ebugebengwini. Abaphume phambili kule mdlalo baklonyeliswe ngezindodo kanye nama-medal. Iqembu eliphume phambili kube iPOP Durban ebibhekene neDenmark emdlalweni wamanqamu, inqobe ngo 3-0. Iklonyeliswe ngendebe enkulu, yahlomula ngomfaniswano kanye neminye imiklomelo. Imidlalo iphethe ngentsha ithembisa amaphoyisa ukuthi izobambisana nawo ekulweni nezinkinga ezibaliwe.