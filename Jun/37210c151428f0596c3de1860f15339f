ABAFUNDI basezikoleni ezehlukene ezigudle iNanda Dam bazofunda kabanzi ngezinhlobo zezilwane nemikhakha yemisebenzi etholakala emnothweni wasolwandle ohlelweni lwe-uShaka Marine World ngokubambisana neNational Lotteries Commission. I-Outreach Programme yale nkampani izofaka izikole zamabanga aphansi kuzo okubalwa iLamula Primary, Ukukhanya kwe-Africa Primary, Ingcukwini Senior Primary, Sizimele Primary, Isihlangusabasha Primary, Khanyisani Primary, Makhapha Primary, Umngeni Primary nezinye eziningi. Kulolu hlelo kuqokwe abafundi abangu-60 abenza uGrade 6 noGrade 7. Bazophinde becathuliswe nangemikhakha yezifundo okumele beyikhethe uma sebeya emanyuvesi. Uhlelo lubakhuthaza nangokubaluleka kokugcinwa kwemvelo ihlanzekile. UNks Ann Kunz wezokuXhumana e-uShaka Marine World, uthe lolu hlelo luzoqhutshwa ezikoleni ezingu-12 ezisondelene ne-Inanda Dam kanye ne-uMgeni River. Uthe bahlose ukucobelela abafundi ngolwazi oluzobenza babe ngamanxusa okuvikelwa kwemvelo. “Uhlelo lunika abafundi ulwazi ngokubaluleka kwezitshalo nezilwane zasemanzini, nokuthi ukuphazamiseka kwakho kungaba nomthelela onjani ezimpilweni zethu. Siyalijabulela ithuba lokwenza umehluko ezimpilweni zabafundi,” kusho uKunz. Uthe konke abakwenzayo kuhambisana nemigomo yomvalelandlini kanye nohlelo lwezifundo ezikoleni, waveza ukuthi bayaqikelela ukuthi lonke ulwazi abalunika abafundi luhambisana nesifundo iNatural Sciences. Lolu hlelo lwehlukaniswe ngezigaba ezintathu. “Isigaba sokuqala senziwa e-uShaka Marine World – Sea World Education Centre, kuso kunikwa abafundi ithuba lokubona izinhlobo ezehlukene zezilwane zasolwandle e-uShaka Sea World Aquarium. Kwisigaba sesibili sizovakashisa abafundi emifuleni nasezindaweni ezisondelene nolwandle,” kuqhuba uKunz.Uveze ukuthi isigaba sesibili sizoqhutshwa e-Umdlothi Sea Shores nase Beachwood Mangroves. Kwisigaba sesithathu kuzobe sekukhunjuzwa abafundi ngakho konke abakufundile, benikwe ithuba lokuhlanganisa imibiko ngalo lonke ulwazi abalutholile abazoyethula ezikoleni zabo. “Izwe lizoludinga ulwazi oluzovula amathuba emnothweni wezasolwandle. Siyakujabulela ukuthi sibe inkampani ethathe igxathu lokuvulela abaholi bakusasa ithuba elifana naleli. Ulwazi oluzotholwa abafundi luzoshintsha inkathi ezayo, ngeke besale ngemuva uma sekuguquka indlela yokuphila,” kusho uKunz.