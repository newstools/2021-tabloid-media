ABASIKI bengqephu abancane abavumelanga ukuthi iCovid-19 iphazamise izinhlelo zabo zokuzakhela igama emncintiswaneni wakulo nyaka wabasiki bengqephu abasafufusa weVodacom Durban July iYoung Designer Award owethulwa iDurban Fashion Fair. Babe ngu-20 abasiki bengqephu abagcine befinyelele esigabeni esandulela esamanqamu salo mncintiswane, bavela ezikoleni ezehlukene ezifundisa ngezemfashini okuyiLindiwe Khuzwayo Academy of Fashion Design, Vega, Fezile Fashion Skills Academy kanye nePetermaritzburg School of Fashion. USibusisiwe Dube (20) weLindiwe Khuzwayo Academy of Fashion Design ongomunye wabaqokelwe iTop 20, uthe ujabule kakhulu ngokwenzekile akuchaze njengesigaba esizokwenza umehluko empilweni yakhe. Uthe ebengalindele ukuthi kungenzeka isimanga esifana nalesi. “Kunginike intokozo ukuthi ngonyaka wami wokuqala ngiphothule umatikuletsheni sekwenzeke into enkulu ngale ndlela. Ngizimisele ngokuqhubeka nokusebenza ngokuzimisela, ngiyathembisa ukuthi lizokhuphuka izinga,” kusho uDube othe wangena kulo mkhakha ngoba wayevele enothando lwezemfashini kwazise wayewuzime isikhathi eside. Uthe eminyakeni emihlanu ezayo uzibona enesitolo sakhe lapho ezokwazi ukuthengisa imikhiqizo yakhe, abantu bakwazi nokuzifikela namasu emisiko abayifunayo. Uthe uzoqhubeka nezifundo zakhe eze ethole iDiploma, ebese eqala ukuzihlelela ukuthi uzoba uhlobo luni lomsiki wengqephu. UGreg Wallis obengomunye wamajaji omncintiswane, uveze ukuthi bebengu-73 abasiki bengqephu ababewungenele, wathi abaqokiwe batshengise ukuba nekhono elimangalisayo. Uthe kuyabajabulisa ukuthi abakaze bephoxeke ngezinga nobuchule obufika nabasiki bengqephu abasuke bengenele lo mcintiswane minyaka yonke. “Akukhethi ukuthi ingqikithi yomcimbi ithini, uma bethola ithuba balisebenzisa ngendlela efanele. Benza ucwaningo olunzulu ngaphambi kokungenela umncintiswane. Lokhu kuqinisekisa ukuthi iTheku linekhono eliyisimanga kwezemfashini, asikaze siphoxeke nakacane,” kusho uWallis. Abasiki bengqephu abadle ubhedu abavela eLindiwe Khuzwayo Academy of Fashion Design kube uDube, uMlungisi Mpanza, Nomathemba Zikhali, Portia Mkhize, Bernadine Singh noZandile Mahlasela. Abavela eFezile Fashion Skills Academy kube uQhubekani Nzimande, Slindile Mzobe, Sduduzo Ntanzi, Gcina Ngcoya noSimangele Ngcobo.  Vega kube uTashriq Chanderial no-Aliyah Hassim, ePetermaritzburg School of Fashion kwaba uPhumlani Buthelezi, Nomfundo Meyiwa, Acsah Pietersen, Vincent Orishedere, Nombulelo Ngcobo, Lindeka Duma noThando Nguse.