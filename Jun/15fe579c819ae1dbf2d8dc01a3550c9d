INHLANGANO elekelela umphakathi ngezinkinga ezehlukene eMlazi iScars are Blessings Foundation, isinxuse izakhamuzi nosomabhizinisi ukuba beyixhase njengoba isaqhubeka nomkhankaso wayo wokuphakela umphakathi nokunikelela izakhamuzi ngezingubo zokugqoka nezokulala. Lokhu kuvele ngenkathi le nhlangano ihambele esigcemeni sakwa-C ukuyoqhuba umkhankaso wayo wokuphakela izakhamuzi ezidonsa kanzima njengoba kuseyisikhathi seCovid-19. Kulokhu ibixhaswe uNks Khululiwe Shange, ibambisene neFood For Life NPO. Kuhlomule abantu abangaphezu kuka-150. UNks Slindile Ndimane weScars are Blessings Foundation, uthe banesifiso sokuqhubeka nokwenzela umphakathi izinto ezinhle. Uveze ukuthi bazoxoxisana namakhansela kanye noMasipala weTheku khona maduze ngoba kuningi abafisa ukuthi bangasizakala ngakho ngasohlangothini lukahulumeni. “Sifisa ukuthi sigcine siwuhambele wonke Umlazi, sedlulele nasezindaweni ezisondelene nawo. Sibone sisikhulu isidingo sokuthi kube nezinto esizenzela umphakathi, buningi ubunzima obubhekene nabantu okungelula ukuthi buphele ngaphandle kosizo lwezinhlangano zomphakathi,” kusho uNdimande. UNks Nomonde Shangase ongomunye wabahlomule ohlelweni lwale nhlangano, uchaze le nhlangano njengesibusiso emphakathini waseMlazi. Uthe abantu abaningi basale bengenalwazi ngokuthi bazokuthola kanjani ukudla njengoba badilizwe emsebenzini, kwaphazamiseka nendlela yabo yokuziphilisa. Omunye uMnuz Nkanyiso Cele, uthe bayakujabulela ukuphakelwa ukudla okunempilo. Uthe angakujabulela ukuthi le nhlangano iqhube lo mkhankaso izikhawu eziningi ngoba lenyuka nsuku zonke izinga lobubha kuleli lokishi. “Kuningi okubi okwenzeka ngenxa yendlala. Uma kungaba khona indlela yokulekelela izakhamuzi ezidonsa kanzima, zingancipha izinkinga ezikhungethe umphakathi,” kusho uCele. Ngaphezu kokuphakela abantu, le nhlangano iphinde iqhube umkhankasoo wokunikelela abafundi abaphuma emakhaya ahlwempu ngemifaniswane yesikole nezinsizakufunda. Lokhu ikwenza ngaphansi kohlelo lwayo lokukhuthaza ukubaluleka kwemfundo kubantu abasha. “Siphinde sinikelele abafundi bamantombazane ngamaqakelo, sibakhuthaze nangezinkinga abazohlangabezana nazo uma sebesezikoleni zamabanga aphezulu. Sibheka kakhulu kudlame ezikoleni, asifuni abafundi behlukumezeke uma besezikoleni,” kusho uNdimande.