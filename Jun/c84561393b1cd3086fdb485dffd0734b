UMNDENI wasesigcemeni sakwa-E KwaMashu owashelwa umuzi ngo-Ephreli, ucela usizo kosomabhizinisi nezinhlangano zomphakathi ukuze impilo izokwazi ukubuyela esimeni esejwayelekile. Umndeni wakwaGcaba washelwa impahla yasendlini, izingubo zokugqoka nezokulala, kwaphinde kwasha izinsizakufunda zezingane. Nakuba wakwazi ukuvikela amadokodo abalulekile njengezitifiketi zokuzalwa nomazisi kodwa kuningi okwacekeleka phansi ngosuku lokuqubuka komlilo osekwenze ukuthi impilo yalo mndeni ibe nzima. Lo mlilo waqubuka ngemuva kokuthi ingane ikhanyise ikhandlela isele yodwa ngenkathi abadala bekwamakhelwane. UNks Gugu Gcaba uthe kuze kufike lapha nje, kungenxa yesikweletu sikagesi ababenaso esaholela ekutheni begcine bevalelwa ugesi. Uveze ukuthi isikweletu sasishiywe ubaba wabo ngaphambi kokubashiya eyohlala kwenye indawo. “Wasishiya nesikweletu esikhulu esasingakwazi ukusikhokhela. Waze washona imali ingakhokhiwe. Ngosuku lokuqubuka komlilo sasikwamakhelwane siyobuka umabonakude, sithole nethuba loku-charger omakhalekhukhwini. Sezwa sekukhalwa ngomlilo, okuyilapho esaphuthuma khona sizama ukuyophephisa okungakashi,” kuqhuba uGcaba. Uthe impilo isinzima njengoba abantwana bashelwa imifaniswano nezinsizakufunda, omdala owayebhala izivivinyo zakwaGrade 11 wangenza nakahle ngoba wayengenazo izincwadi. Uthe umndeni ukhathazekile nangesimo sengane eyayikade ikhanyise ikhandlela, waveza ukuthi ayisenguye umntwana ojabule ngendlela ababemazi ngayo. “Ngiyasola ukuthi ucabanga ukuthi siyamsola ngokwenzeka kanti akunjalo. Leli iphutha elalingenzeka kunoma ubani. Ngikholwa ukuthi angakwazi ukwedlulisa uma singase sithole konke esikudingayo, impilo ibuyele kwisimo abantwana abasijwayele ngoba indlela esiphila ngayo kumanje ayiyinhle neze,” kusho uGcaba. Uthe nakuba ekhona umakhelwana owakwazi ukubabhacisa kodwa banda nsuku zonke ubunzima ababhekene nabo. Uthe umndeni ungakujabulela ukuthola umuntu ongabasiza ngokulungisa uphahla, amafastela kanye nezicabha ezimbili okanye bakhelwe indlu yomxhaso khona egcekeni. “Abasebenzi bakamasipala basitshela ukuthi ngeke silungiselwe indlu ngoba akuzona izindlu zikahulumeni futhi iyindlu enkulu. Basethembisa ukusakhela indlu yomxhaso. Bavamile ukufika bezohlola, bathwebule nezithombe kodwa kuze kube imanje asazi ukuthi kwenzekani, akekho osinika izimpendulo. Sisahleli ethembeni lokuthi bayoze basilungisele,” kusho uGcaba. Uthe ikhansela lewadi okungu wadi-46, uKhansela Prudence Ncayiyane, uyazi ngosizi lwabo. Like lazama ukubatholela usizo ngaphambilini, labaxhumanisa noMnyango wokuThuthukiswa koMphakathi wesifundazwe obanikelele ngevawusha, ngayo abakwaze ukuthenga ukudla nezinto ezincane abazidinga nsuku zonke. UNcayiyane uthe uyazi ngosizi olubhekene nomndeni futhi usebenze ngokuzikhandla ukuwusiza njengoba usabhekene nesikhathi esinzima. Uveze ukuthi umndeni uhlanganiswe nabasebenzi bakwaDisaster Management bakaMasipala weTheku okuyibona abazokwakhela lo mndeni indlu. “Umthetho awuvumi ukuthi kulungiswe indlu enkulu, ukunalokho umndeni uzokwakhelwa indlu entsha yomxhaso. Lukhona nohlelo olwenziwayo ngiyathemba ukuthi umndeni uzokwaziswa ngalo ingakapheli le nyanga. Sizamile ukuwutholela izinto ezifana nezipontshi, okokwembatha nokunye njengoba usalindile,” kusho uKhansela. UGcaba uthe bonke abangaba nesifiso sokusiza lo mndeni bangaxhumana naye, bazokwamukela lonke uhlobo lomnikelo. Onesifiso sokuphosa itshe esivivaneni angashayela ku: 071 885 3226.