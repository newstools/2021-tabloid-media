UMKHANDLU owengamele ukusebenza kwamatekisi kulesifundazwe iSantaco, usunxuse abagibeli ukube behlise imimoya mayelana nodaba lokwenyuka kwemali yokugibela, uthi imboni ngeke ikusebenzise njengendlela yokuqeda izinkinga zayo zezimali ngenxa yeCoronavirus. Imboni ithi nokwenyuka kwentengo kaphethiroli ngeke kube nomthelela ekwenyukeni kwemali. Izoqala ukunyuka ekuqaleni kukaJulayi. Oyisikhulu eHhovisi lesifundazwe uMnuz Sfiso Shangase, uthe kuwumgomo imboni eyazibekela wona ukuthi imali yenyuka minyaka yonke ngoJulayi. Uthe nakuba umvalelandlini owawuhambisana nemigomo eqinile uyishaye kakhulu imboni kodwa ngeke besebenzise khona njengesizathu sokwenyusa imali ngenani elingenabo ubulungiswa. Uthe zehlukene izimo ezilandelwayo uma kwenyuswa imali yokugibela. Uthe kwehluka ngesimo somnotho, izinselelo zomzila ngamunye, kanye nendlela usoseshini ngamunye oziqokela yona ngemuva kokubheka izindleko zawo. Uthembise ukuthi inani elizoqokwa ngeke libacindezele abagibeli ngoba bayimboni ebakhathalele. “Kuyindlela esicabangela ngayo abagibeli ukuthi singayenyusi imali yokugibela njalo uma kwenyuka intengo kaphethiroli. Okwamanje asikakabi nalo uhlelo oluzosilekelela oluqondile (fomular) kodwa uma imali ikhuphuka iqala eshumini ebese kuyakhuphuka,” kusho uShangase. Akusiyo imali yokugibela kuphela okulindeleke ukuthi inyuke ngasekuqaleni kukaJulayi. Ongoti bezomnotho sebeqagule ukuthi kwezinye izinto ezidingeka nsuku zonke okulindeleke ukuthi kwenyuke inani lentengo yazo kubalwa amafutha, izinhlanzi, izincwadi namaphephandaba, kanye nokudla. Ngokwezibalo ezikhishwe iStatistics South Africa (Stats SA), kuzokwenyuka kakhulu inani lentengo yezitshalo, ubisi, izinhlanzi, inyama kanye namaqanda. Lokhu kulandela ukwenyuka kwenani lentengo yophuzo oludakayo phakathi kukaMashi no-Ephreli. Ukwenyuka mawala kwenani lentengo yokudla kugqilaze kakhulu abantu abathengisa emigwaqeni nasemarenki. UNks Gloria Mzelemu othengisa izitshalo nokudla okuphekiwe eMakethe, uthe ibhizinisi lakhe alisenzi kahle ngoba abantu bakhala ngemali. “Ukudla sekuyabiza ezitolo, nami ngaphoqeleka ukuthi ngenyuse inani lokudla engikuphekayo. Abashayeli bamatekisi bayaqhubeka nokuseseka kodwa nakubo kubuye kube nzima ngoba banezidingo eziphazamisekayo ngokudla erenki esikhundleni sokudla emakhaya,” kusho uMzelemu.